Twi
Ɔgyaa ne ba no sii fɔm,
Fufuo no mmeneeε –

Ɛtan, εyaw ne ntεmpε de
wɔma
Anyam anidasoɔ nyinaa–
komm,
Kyea, dane
Nnipa remoamoa
nnurohwam nkɔntrɔmoa wɔ
‘kyena waduro mu
Resɛi ne daakye, reware ne
yaw.

Ɔgyaa ne ba no sii fɔm,
Fufuo no mmeneeε
Wɔduro ne wɔma da fɔm
Abɔfra no da fɔm
Yεse “Nnipa nnyε aboa”

Abrabɔ wɔma ne wɔduro akɔ
ne aba to dwom
Nanso εnyε dwom mpo
‘Te sεneε w’akoma bɔbim
Ne w’adwene mu ntini
nsenkubɔ nyinaa
εnsi ani,
Abrabɔ dɔn a εnnim mmerε
deε
Ɛnto dwom papa biara, meka
kyerε wo
Ɛtesε nna ahaasa ne
aduosia num ne baako-
nkyemu-nan a εwɔ afe
baako mu
Ɛtesε wɔn a yεwoo wɔn
Ɔgyefuo da a εtɔ so 29,
afetenten mu, wɔmfenhyia
Ɛtesε simma ne nenkyεmu
ɔha, wowu nso mmerε
nnyina
Ɛtesε Abibiman amanyεsεm
akɔneaba ne n’akomatu
Ɛtesε Xhosafoɔ εsefeε ne
Ndebelefoɔ atweetwee
Ɛtesε sukuukɔho sika
hwieguo, ne tokuro kεseε a
εda Abibiman sikabɔtɔ mu
Ɛtesε dwom n’awieε –
m’atwerεdeε ahomegyeε
Ɛte sεneε
Ɔgyaa no de ne ba no sii fɔm
abrε a fufuo no mmeneeε
BONWIRE

Agya dɔ ne nsaawa
Dwoada kɔsi Memenada
ɔtena ne nsadua akyi
Ɔde ɔdɔ, adagye ne nyansa
na ɔde nwon n’ahweneε
Na kwasiada awia w’atenase
W’atenase komm ahwε
sεdeε n’asaawa abom adane
kente kama bi
Asaawa biaa wɔ adwuma a
εyε wɔ kente no mu
Ɛwɔ n’asεm a εka fa kente
no ho
Ɛwɔ ne fa wɔ kente
anwonsem no mu

Ahabanmono yε awieε, deε
yεbε dua biaa, deε yεbε hyε
ase bia bεfifi ama yεhu
n’ahaban, n’aduaba, n’awieε

Kɔkɔɔ yε nokore, sε obi wɔ
tumi a, sε ɔyε nipa papa a, sε
ɔwɔ akoma a, wontumi nyi
mfiri ne mogya mu – mogya
ntwa atworɔ

Tuntum ye asomdwoeε,
yεsɔre anɔpa biara wɔɔberε
mu, yεde ɔhaw nante fa awia
mu, nanso anadwo mu,
asum no yi ahokyerε nyinaa
fi y’adwen mu

Bibir yε gyedie, asεm biaa
εbεtowo, fa biaa wowɔ,
wonim sε wohwε soro a,
wobεhu awiamu – wonim wɔ
wakoma mu sε Nyame wɔ
soro.

Akokɔsrade yε ahotew, εtesε
sikakɔkɔɔ pεpεεpε, εyεdε ma
y’ani, na yεnsatea koraa nim
ne hwam. Bibiara ntumi
mframu nsεe no.

Fitaa yε fie, asem biaa εda
me kra so, metwerε gu
krataa so a, mehome εfirisε
menimsε me kra nsεmfua wɔ
fie.
Yɛnsankɔfa

Deɛ ɔretwa kwan no nnim sɛ
n’akyi akyea.

Mpanimfoɔ wɔhɔ yi, biribi nti.

Wɔwɔhɔ sɛ wɔbɛkyerɛ yɛn
yɛn amammerɛ,

Wɔwɔhɔ sɛ wɔbɛtene yɛn
amammerɛ kwan no.

Ɛyɛ yɛn sɛ yɛn anim ara na
yɛrekɔ

Nanso yɛagya yɛn
amammerɛ wɔ ɛkwan
mfimfini mu

Ɛyɛ ampa sɛ mmerɛ dane,

Ɛyɛ ampa sɛ amammerɛ
sesa,

Nso sankɔfa wɔhɔyi,
yɛnkyiri.

Sɛ yɛbɛkɔ yɛanim a, ɛsɛ sɛ
yɛkɔ yɛn akyi.

Yɛnsankɔfa

Yɛn kasa, yɛn amammerɛ,
yɛn animuonyam.
Sunsumsore

Soa wo sunsum wo kenten
mu,

eti sɛ wo de nsuo agu mu.

Nanso mpaebo deɛ ye be
toa so.

Yenhu mfasoɔ mome,

Enso enyɛ hwe.

Na ya ma ye ho so,

Daakye ebe ye yie.

ko wo nkotodwe so.

Wonnim sɛ saa na ye yɛ no?

bo mpae, na tua wo tithes.

Sunsumsore deɛ ye de be
soa wo.

Mendwene se a pa wo ho.

Ye de wo sunsum be hyɛ
kenten mu.

Anokye kraa, wei deɛ
wannsum ho dae.
